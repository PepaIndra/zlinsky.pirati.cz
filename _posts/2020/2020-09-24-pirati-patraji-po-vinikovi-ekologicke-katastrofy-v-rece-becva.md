---
layout: post
category: CLANKY
title: 'Piráti volají po viníkovi ekologické katastrofy v řece Bečvě, kandidátka na hejtmanku Hana Ančincová podává trestní oznámení'
date: 2020-09-24
author: Jaromír Horký
authorId: jaromir.horky
image: posts/hankaoznameni.png
tags: 
- zlinsky-kraj
- valasske-mezirici
- zivotni-prostredi
- hana-ancincova
---

V posledních dnech jsme svědky ekologické katastrofy desetiletí v řece Bečvě. Uhynuly desítky tisíc ryb a život byl zde zcela zdevastovaný. Tomu Piráti nemohou pouze přihlížet. Tato tragédie má samozřejmě svého viníka, který je odpovědný za vypuštění či únik jedovaté látky patrně na úseku Valašské Meziříčí – Choryně. Ekonomka  a kandidátka na hejtmanku ve Zlínském kraji Hana Ančincová se proto rozhodla po dohodě s ostatními členy a kandidáty podat trestní oznámení na neznámého pachatele. Zároveň apeluje na kraj, aby finančně pomohl Moravskému rybářskému svazu, který se nyní snaží zajistit zejména likvidaci desítek tun ryb.


Piráti se pokouší na úseku Valašské Meziříčí – Choryně vytvořit přehled rizikových míst, ze kterých nebezpečná látka mohla uniknout. Zkáza v řece Bečvě je obrovská. Hasiči, rybáři a dobrovolníci likvidují uhynulé kusy ryb, které se budou počítat na tuny. Povodí Moravy zareagovalo na vzniklou situaci a začalo z nádrže upouštět více vody, aby došlo ke snížení koncentrace látky v řece Bečvě. Případem se zabývá Česká inspekce životního prostředí.


*„Chtěla bych vyzvat případného oznamovatele (whistleblowera), který má informace o původci tohoto neštěstí, aby se nebál kontaktovat policejní orgán. Věřím, že by mu mohl být přidělen rovněž statut utajeného svědka, pokud by k tomu byly splněny podmínky. Cítím jako svoji občanskou povinnost podat trestní oznámení na neznámého pachatele pro možné spáchání trestného činu obecného ohrožení, poškození a ohrožení životního prostředí a dalších trestných činů. Bohužel možný trest pro pachatele považuji za výsměch vzhledem k tomu, jakou spoušť neznámá látka zanechala na několik desítkách kilometrů vodního toku. Apeluji na to, aby v tomto případě se důrazně uplatnila legislativa upravující nakládání s chemikáliemi,”* vysvětluje kroky Hana Ančincová.


Neznámý pachatel je odpovědný za otravu všeho živého na cca 40 km trase řeky Bečvy. Nepočítaje kolik se ještě přihlásí otrávených rybníků a jiných oblastí, škody jsou nyní nevyčíslitelné. Spravedlnost musí dříve nebo později dostihnout každého, a to zvlášť v tomto případě.
