---
layout: post
category: CLANKY
title: 'Do řeky Bečvy opět unikla neznámá látka: Piráti žádají vyšetření dnešní i zářijové ekologické katastrofy a lepší ochranu proti znečištění'
date: 2020-10-28
author: František Elfmark
authorId: frantisek.elfmark
image: posts/becva.png
tags: 
- zlinsky-kraj
- hana-ancincova
- frantisek-elfmark
- zivotni-prostredi
---
Od úniku kyanidu do řeky Bečvy a následného úhynu 40 tun ryb uplynul již více než měsíc a viník stále nebyl dopaden. Zatímco všichni čekáme na vyšetření této ekologické katastrofy, do řeky Bečvy se dnes opět dostala neznámá látka. Je alarmující, že k něčemu takovému došlo podruhé za tak krátkou dobu. I když pachatel zářijového znečištění není zatím známý, vyšetřovatelé určitě odhalili řadu relevantních informací, které by jim měly pomoci vypátrat viníka druhého úniku. Doufám, že se tak v obou případech brzy dozvíme, kdo za úniky nebezpečných látek stojí. Piráti se do budoucna budou zasazovat také o přísnější opatření, která by podobnému znečištění předcházela.

*„Ještě nebyl dohledán viník první katastrofy a řeka Bečva se znova potýká s otravou. Není možné, aby opakovaně docházelo k únikům, toto si naše příroda nezaslouží. Apeluji na orgány, pro co nejrychlejší nalezení viníka,”* komentuje i kolegyně Hanka Ančincová nově radní z kraje za ŽP, se kterou na kauze spolupracujeme.

Jak dlouho však bude trvat vyšetřování? Podaří se vůbec kdy zjistit, proč ke katastrofám došlo a dozví se to veřejnost? Piráti nechtějí dopustit, aby kvůli tomu, že se všichni zabývají především zhoršující se epidemiologickou situací, došlo k zametení kauzy otrav řeky pod koberec. Proto jsem již v minulých týdnech interpeloval v této věci ministra životního prostředí Richarda Brabce a obrátil jsem se s dotazy i přímo na Českou inspekci životního prostředí (ČIŽP). Bohužel, inspekce mi nemohla poskytnout žádné informace vzhledem ke stále probíhajícímu vyšetřování. Ministr Brabec pak v odpovědi zdůraznil, že věří práci Policie ČR, která věc nyní řeší, a považuje za důležité viníka co nejdříve najít a potrestat. Dle zpráv z médií to však na brzké dopadení pachatele bohužel nevypadá, což je velmi smutné. V této katastrofě požadujeme od prvopočátku transparentní a nezávislé vyšetřování a jasné potrestání viníků. Celou věc budeme také projednávat na příštím zasedání Výboru pro životní prostředí.

Do budoucna je také nutné minimalizovat rizika dalších podobných katastrof. Je alarmující, že během jednoho měsíce došlo k druhému úniku. Nezisková organizace Arnika například navrhuje snížit ohlašovací prahy do integrovaného registru znečišťování (IRZ) pro kyanidy a další nebezpečné látky, zpřísnit limity pro vypouštění látek nebezpečných pro vodní organismy, sledovat větší škálu látek ohrožujících kvalitu vody, či zveřejnit seznam starých ekologických zátěží, z nichž dlouhodobě unikají toxické látky. Tyto návrhy podle mého názoru stojí za zvážení a Ministerstvo životního prostředí a jeho podřízený orgán ČIŽP by se jimi měly zabývat, neboť právě tyto orgány vykonávají dozor nad respektováním právních předpisů v oblasti životního prostředí.

Chtěl bych závěrem apelovat na původce úniku: Pokud víte, že únik pochází z vašeho závodu, převezměte zodpovědnost. Zájem na zdravém životním prostředí máme všichni a získáním informací o příčinách havárie získáme i možnost něčemu podobnému v budoucnu zabránit.

**Odpovědi na mou interpelaci a dopis ČIŽP naleznete ke stažení zde:**

[Elfmark_odpoved_Brabec_interpelace_Becva](https://www.frantisekelfmark.cz/wp-content/uploads/2020/10/Elfmark_odpoved_Brabec_interpelace_Becva.pdf){:target="_blank"

[Rozhodnuti_CIZP](https://www.frantisekelfmark.cz/wp-content/uploads/2020/10/rozhodnuti_CIZP.pdf){:target="_blank"
