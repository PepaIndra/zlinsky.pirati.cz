---
layout: post
category: CLANKY
title: 'Piráti byli zvoleni do krajské rady budou mít na starosti životní prostředí, sociální politiku, školství, ale i IT, kulturu a sport'
date: 2020-11-12
author: Jaromír Horký
authorId: jaromir.horky
image: posts/ustavujici.jpg
tags: 
- zlinsky-kraj
- hana-ancincova
- zuzana-fiserova
- jiri-jaros
- digitalizace
- sport
- zivotni-prostredi
- skolstvi
- kultura
---

Noví krajští zastupitelé na svém ustavujícím zastupitelstvu zvolili novou krajskou radu. Za Piráty se členy krajské Rady stane Hana Ančincová, Zuzana Fišerová a Jiří Jaroš. Cílem Pirátů je kraj, kde může každý člověk svůj život prožít svobodně a naplno. Klíčem k prosperitě společnosti je otevřenost, transparentnost, svoboda informací, kvalitní veřejné služby, použití nových technologií a zapojení občanů do rozhodování. Piráti se zaměří na řešení situace okolo řeky Bečvy, digitalizace krajského úřadu a v oblasti školství a kultury na řešení výzev, které přinesla kovidová pandemie v oblasti vzdělávání a také na koncepční rozvoj vzdělávání, kdy kraj bude hrát aktivní roli při vytváření moderního vzdělávacího systému. 

V jednacím sále budovy 21 ve Zlíně dnes byla **Hana Ančincová** zvolena statutární náměstkyní hejtmana pro oblast životního prostředí, zemědělství, rozvoj venkova, neziskový sektor, sociální oblast a rodinné politiky. *„S Piráty bereme koalici jako cestu, jak prosazovat náš program, nikoliv jako cíl. Proto hned od prvního dne začneme řešit ty nejaktuálnější témata. Moji jasnou prioritou bude ve spolupráci s mými poslaneckými kolegy vyřešit situaci na Bečvě či pomoci vypořádat se s epidemií koronaviru, která bohužel trápí i sociální zařízení v kraji,”* shrnuje lídryně Pirátů a dodává: *„K těm větším cílům pak patří dlouhodobé řešení zadržování vody v krajině a ve městech. Chci také navýšit kapacitu domovů se zvláštním režimem, avšak prioritou kraje by mělo být zajištění důstojného stáří z pohodlí domova posílením terénní pečovatelské služby.”*

Radní pro oblast školství a kultury byla zvolena zlínská zastupitelka a ekonomka **Zuzana Fišerová**. *„Aktuálně je třeba řešit problémy, které přinesla pandemie covidu, tedy zajištění kvalitního vzdělávání na dálku, podpora vedení škol k zajištění této výuky, stejně tak řešení aktuálních problémů, které v souvislosti s epidemií vyvstanou,”* uvádí Fišerová. Zároveň podotýká, že aktuální situace přináší také výzvy do budoucna, kdy je třeba se bavit o práci s komunikačními technologiemi, o možnostech dálkové výuky, technickém vybavení škol i žáků, o vzdělání pedagogů v této oblasti *„Z dlouhodobého hlediska se chci zaměřit na podporu spolupráce škol s firmami a univerzitami a celkově vzájemné propojení všech oblastí které pomohou vytvořit moderní vzdělávací systém. Sem spadá například podpora kariérního poradenství, práce s motivací pedagogů a nebo zapojení studentů do rozhodovacích procesů škol, například v participativním rozpočtu,”* uvádí Fišerová. V oblasti kultury je jejím cílem zajištění podpory pro instituce postižené výpadky v době nouzového stavu, prosazování bezbariérovosti památek, podpora regionálních kulturních akcí a spolků napříč krajem či vzájemné sdílení informací. *„Chci také prosadit digitalizaci fondů kulturních institucí Zlínského kraje a rozvoje on-line systémů. Ráda bych také s ohledem na současnou situaci možnost virtuálních prohlídek,”* dodala Fišerová, která v této oblasti bude spolupracovat s pirátským radním pro digitalizaci Jiřím Jarošem. 

Jako neuvolněný zasedne do krajské Rady **Jiří Jaroš**, který se už nyní ve Zlíně věnuje digitalizaci a oblasti IT. Nově mu k této činnosti přibude také oblast sportu. *„Chci otevřít krajská data a snížit byrokracii. Musíme celkově zefektivnit práci na úřadě. Zasadím se také o otevření účetnictví kraje, tak aby nám bylo vidět pod ruce pomocí nástroje CityVizor a zavedeme portál, kde budeme zveřejňovat všechny projekty, výše dotace a v jakém jsou stavu a fázi. V neposlední řadě budu spolupracovat napříč resorty, například na zavádění integrovaného dopravního systému,”* říká Jiří Jaroš ke svým cílům a dodává: *„Jako sportovec vím, že je potřeba mít kvalitní sportoviště napříč celým krajem nikoliv je sdružovat do jednoho místa. Budu se tedy snažit, aby sportoviště sloužila nejširší veřejnosti a multifunkční sportoviště se budovaly napříč krajem. Ve spolupráci se Zuzanou Fišerovou pak chci více podpořit i mimoškolní aktivity a podporovat pohyb jak u mládeže, tak i u starších.”*

Všechny pirátské krajské radní můžete sledovat na jejich sociálních sítích ať už na Facebooku či Twitteru
