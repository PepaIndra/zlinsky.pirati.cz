---
layout: post
category: CLANKY
title: 'Zlínský kraj je páté nejlepší místo pro život? Tak proč z něj lidé utíkají?'
date: 2020-09-12
author: Zuzana Fišerová
authorId: zuzana.fiserova
image: posts/stavba.jpg
tags: 
- zlinsky-kraj
- krajske-volby
- zuzana-fiserova
important: true
---

Nedávno v médiích proběhla zpráva o výsledku srovnávacího výzkumu [„Místo pro život“](https://zlin.rozhlas.cz/zlinsky-kraj-je-pate-nejlepsi-misto-pro-zivot-v-republice-mame-skvele-vzdelavani-8287764){:target="_blank"}, který mapoval kvalitu života obyvatel všech krajů ČR. Zlínský kraj z něj vyšel velmi dobře – jako 5. nejlepší místo pro život. Zajímalo by mě tedy, proč už více než 10 let kraj trvale ztrácí své obyvatele. 

Podle aktuálně zveřejněných údajů [Českého statistického úřadu](https://www.czso.cz/csu/czso/d-obyvatelstvo-predbezne-vysledky-3tztbc8qmr){:target="_blank"} za posledního půl roku ubylo ve  Zlínském kraji 1224 obyvatel. O čem to vypovídá? Že i přes veškeré proklamace čelních představitelů kraje, jak se lidem v našem kraji žije dobře, se lidé stěhují do jiných míst České republiky a z jiných koutů republiky se do Zlínského kraje nikdo nehrne. Zlínský kraj prohrál jak ve statistice „přirozeného přírůstku“ – v kraji bylo o 523 více zemřelých než narozených, tak i ve statistice „přírůstek stěhování“ -  z kraje se odstěhovalo o 701 obyvatel více, než se sem přistěhovalo. Hůře v této statistice dopadl jen Moravskoslezský a Ústecký kraj. Bohužel odliv obyvatel ze Zlínského kraje je trvalý jev. Zatímco nyní žije v kraji 581 331 obyvatel, před deseti lety měl kraj o 9030 obyvatel více. Jako by v průběhu deseti let zmizelo z kraje celé město, například Bystřice pod Hostýnem, nebo Luhačovice i s Vizovicemi. 

Je to alarmující zjištění, a pokud tento trend nezastavíme, bude se jen zhoršovat. Méně obyvatel znamená nižší příjmy z daňových výnosů, také nižší investice do infrastruktury, menší pozornost vůči potřebám kraje z centrálního rozpočtu. Podle výzkumu „Místo pro život“ získal Zlínský kraj „body“ například za to, že se děti v základních školách netísní tolik, jako jinde. Můžeme to vnímat samozřejmě jako výhodu pro výuku dětí. Nebo také jako smutné potvrzení toho, že rodiny se usazují jinde než ve Zlínském kraji.

Je čas na změnu. Než nám z kraje zmizí další město…
