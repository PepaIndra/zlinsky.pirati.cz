---
layout: post
category: CLANKY
title: 'Poslanecké okénko: Říjnová sněmovna očima Františka Elfmarka'
date: 2020-11-02
author: František Elfmark
authorId: frantisek.elfmark
image: posts/poslaneckeokenko.jpg
tags: 
- zlinsky-kraj
- snemovna
- frantisek-elfmark
---
Konec září poznamenala ekologická havárie na řece Bečvě (20.10.). Všichni jsme doufali v brzké nalezení viníka a zjištění důvodu havárie. Za celý říjen však vyšetřování nepřineslo v podstatě žádné nové informace a množí se spíše otazníky a nejasnosti okolo celého případu. Na písemnou interpelaci a dopis ČIŽP, které jsem odeslal v září, jsem sice v říjnu dostal odpovědi, avšak ČIŽP mi kvůli probíhajícímu vyšetřování odmítla sdělit informace o průběhu vyšetřování a ministr Brabec mne pouze ujistil, že žádá rychlé nalezení a potrestání viníka a věří v postup Policie ČR, která vyšetřování přebrala od ČIŽP. Kauza se celý měsíc nikam nehýbala a rozruch okolo ní pomalu utichal. To nahrává do karet viníkovi, neboť čím déle vyšetřování trvá, tím se zdá označení viníka méně pravděpodobné. Jelikož zametení této kauzy pod koberec je podle mne nepřípustné, rozhodl jsem se svým komentářem opět rozvířit diskuzi a havárii připomenout. Je třeba dávat najevo, že nás otrava řeky nenechává chladnými a také veřejnost má právo na informace.  Aby toho nebylo málo, 27.10. došlo k dalšímu úniku neznámé látky do řeky. Naštěstí však tentokrát zatím nebyl zaznamenán úhyn ryb ani jiných vodních organismů. Více o případu [zde](https://www.frantisekelfmark.cz/do-reky-becvy-opet-unikla-neznama-latka-pirati-zadaji-vysetreni-dnesni-i-zarijove-ekologicke-katastrofy-a-lepsi-ochranu-proti-znecisteni/){:target="_blank"}

**Skládkování v rozporu se směrnicí**

Balíček nových odpadových zákonů Sněmovna projednala ve třetím čtení již v září. Diskuze o schválené podobě zákonů však probíhá stále. Jedním z nejvíce řešených témat zůstává termín zákazu skládkování využitelných odpadů. Experti z Hnutí DUHA v říjnu totiž zveřejnili dopis od  Paula Speighta z Generálního ředitelství pro životní prostředí Evropské komise, který potvrzuje, že skládkování rozložitelných a recyklovatelných odpadů je v rozporu s evropskou směrnicí a je tedy nutné, abychom ho ukončili co nejdříve. MŽP si směrnici podle všeho špatně vyložilo, neboť, cituji: „skutečnost, že v dané zemi existuje možnost tříděného sběru, nevylučuje povinnost zpracovávat odpady ukládané na skládky”. Všichni proto nyní netrpělivě čekáme, jak dopadne projednávání zákonů v Senátu a jaký termín zákazu bude nakonec schválen. Více [zde](https://www.frantisekelfmark.cz/pozdni-zakaz-skladkovani-je-v-rozporu-s-evropskou-smernici/){:target="_blank"}

**Zero Waste**

Problematiku odpadů neřeším pouze na celorepublikové úrovni. Zapojuji se do úklidových akcí v našem regionu a snažím se upozorňovat své okolí na problémy, které má s odpadem naše příroda. Jelikož však nechci kázat vodu a pít víno, snažím se snižovat i vlastní produkci odpadu a inspirovat k této snaze své blízké a také širokou veřejnost. Proto jsem se rozhodl na svém blogu zveřejnit sérii článků na téma Zero waste, kde tuto metodu snižování množství odpadu postupně představím. Její principy totiž může aplikovat ve svém životě každý z nás, většina z nich nás nic nestojí, a jelikož nejde o dogma, každý může zvolit vlastní tempo a úroveň, do jaké bude principy naplňovat. [Každý krok se totiž počítá!](https://www.frantisekelfmark.cz/zero-waste-neni-jen-modni-vlna-ale-prilezitost-jak-pomoci-prirode-i-cele-nasi-planete/){:target="_blank"}

**Čisté Hradiště**

Jaké palivo nakonec nahradí hnědouhelný prach? To je v Uherském Hradišti téma číslo  jedna. Kdyby záleželo jen na lidech, vyhraje zemní plyn. Teplárna CTZ a radnice aktuálně čekají na studii odborníků z VUT Brno. Společně s iniciátory petice Čisté Hradiště jsme prodiskutovali všechny možné varianty (plyn, spalovna, bioplynová stanice) a bavili jsme se o nich i v širších souvislostech. Je třeba vzít v potaz zátěž nejen finanční, ale například také hlukovou, včetně dopravní infrastruktury. [Ochrana zdraví a životního prostředí není ani hradišťským Pirátům lhostejná a tomuto tématu se budeme věnovat i nadále.](https://www.frantisekelfmark.cz/ochrana-zdravi-a-zivotniho-prostredi-neni-ani-hradistskym-piratum-lhostejna/){:target="_blank"}

**U hranatého stolu**

Spouštím nový projekt s názvem [U hranatého stolu](https://uhranatehostolu.cz/){:target="_blank"}. Vždyť právě kolem stolu se děje tolik důležitých událostí. Stejně jako má stůl čtyři rohy, rád bych během roku uskutečnil čtyři veřejná setkání, kam si pozvu zástupce města z daného odboru, veřejnost, a zástupce daného tématu (např. oddíly, spolky apod.). Cílem bude prodiskutovat témata, která u široké veřejnosti v současnosti rezonují. Tím prvním bude SPORT, který rozděluje veřejnost. Pro někoho bezvýznamné téma, ale pro mnohé téma zásadní. Když to vezmeme popořádku, sportovní oddíly. Proč se některým dostává větší pozornosti než jiným, či se dostávají k větším příspěvkům od města? Proč minoritní sporty nemají takové zázemí? Je systém přerozdělávání dotací nastaven špatně? Potřebujeme vybudovat novou sportovní halu?  Pokud Vás napadá nějaká další otázka, na kterou byste chtěli znát odpověď, neváhejte nám ji už nyní napsat na email: [dotazy@uhranatehostolu.cz](dotazy@uhranatehostolu.cz){:target="_blank"}. Až nám to protiepidemická opatření dovolí, setkání rád zrealizuji. Změna proběhne jedině tehdy, když budeme znát váš názor. Každý jednotlivý názor je důležitý! Poodhalí vaše představy, představy našich hostů, jejich dopad, příp. možnost realizace - a to je cílem tohoto celoročního diskuzního projektu!

**Remobil**

Vykliďte své šuplíky a zbavte se starých a nepotřebných mobilů. Pomůžete přírodě i sami sobě! I tak může znít motto akce, kterou v pondělí 2. listopadu odstartuji v poslanecké kanceláři v Uh. Hradišti. Remobil je zaběhnutý projekt, jehož cílem je nehromadit telefony v domácnostech a nezpůsobovat tak do budoucna environmentální problém. Svou troškou do mlýna jsem chtěl přispět i já, jakožto člen Výboru pro životní prostředí a hlavně jako člověk, kterému není lhostejné prostředí, ve kterém žiji. Navíc každým odevzdaným mobilem, který má to nejlepší už dávno za sebou, pomůžeme potřebným. Za každý mobil půjde 10 Kč pro mobilní hospic Ondrášek či Jedličkův ústav a školu (ti mimochodem vymysleli velmi trefný slogan „Nehoď mobil vedle, podpoř žáky z Jedle“) či jiné dobročinné projekty. Další motivací může být fakt, že demontáž telefonu zajišťují hendikepovaní a na pracovním trhu znevýhodnění spoluobčané.  A poslední důvod, můžete se zúčastnit soutěže a vyhrát mobil nový. Tak neváhejte, a každé pondělí od 9 - 12 hodin ( sběr potrvá od 2.11. do 20. 12.) můžete vložit do boxu v mé poslanecké kanceláři v UH,  která se nachází na Trianglu v blízkosti vlakového nádraží ve 3. patře, vysloužilý mobilní telefon, ale také drobné elektrozařízení jako např. nabíječky, sluchátka, baterie, handsfree, mp3, ipody, kalkulačky.
Mám takové skromné přání. Společně s vámi shromáždit 100  nepotřebných mobilů a příslušenství.  Recyklací těchto kusů mobilních telefonů uspoříme: 967 km ujetých v průměrném osobním automobilu, 2 997 litrů pitné vody, 159 kg ekv. CO2, které díky vám nebude vypuštěno do ovzduší. Navíc stejný počet sebraných mobilních telefonů znamená 16 hodin práce pro hendikepované či jinak znevýhodněné osoby. To za to stojí - co myslíte?

Přeji Všem v této nelehké době hlavně pevné zdraví! Můžete sledovat můj blog [frantisekelfmark.cz](https://www.frantisekelfmark.cz/){:target="_blank"} a [Facebookový profil](https://www.facebook.com/FrantisekElfmark.DiS/){:target="_blank"}.
