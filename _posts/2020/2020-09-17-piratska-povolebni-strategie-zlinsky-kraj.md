---
layout: post
category: CLANKY
title: 'Pirátská povolební strategie ve Zlínském kraji'
date: 2020-09-17
author: Jaromír Horký
authorId: jaromir.horky
image: posts/strategie.png
tags: 
- zlinsky-kraj
- krajske-volby
---

**Piráti ve Zlínském kraji schválili v hlasování krajského fóra povolební strategii, která stanovuje postup v rámci vyjednávání do nadcházejících krajských voleb. Tento dokument je pro Piráty zásadní a je veřejným závazkem kandidátů vůči členům a voličům. Strategie stanoví, že nominantem na hejtmanku a lídrem ve vyjednávacím týmu je Hana Ančincová. Piráti ve Zlínském kraji budou o koaliční spolupráci jednat nejdříve v neděli po ukončení voleb a vždy za účasti minimálně tří členů vyjednávacího týmu.**


Povolební strategie určuje složení vyjednávacího týmu. Jeho prvním členem a předsedou bude lídryně krajské kandidátky Hana Ančincová. Další dva členové budou zvoleni krajskými zastupiteli a krajským předsednictvem, přičemž jeden člen vyjednávacího týmu bude z řad mimo zvolených zastupitelů.

Nominantem na hejtmanku je lídryně krajské kandidátky, kterou je **Hana Ančincová.**


### Vyjednávací tým

a) V den uzavření volebních místností bude volební štáb sledovat zveřejňované výsledky voleb a
informovat kandidáty, u kterých bude vysoká pravděpodobnost zvolení.

b) Jakmile budou výsledky známy s dostatečnou jistotou, sejdou se zvolení kandidáti s krajským
předsednictvem a zvolí tříčlenný vyjednávací tým (+dva náhradníky), ve kterém bude alespoň jeden
člen mimo řady zvolených zastupitelů.

c) Vyjednávací tým má výhradní pravomoc a odpovědnost za vedení jednání o koaliční spolupráci na
krajské úrovni. Průběh jednání průběžně důvěrně konzultuje se zastupitelským klubem a o vývoji
informuje krajské předsednictvo.

d) Mluvčím vyjednávacího týmu bude lídr zvolené kandidátky, který bude oprávněn ke komunikaci s
médii a veřejností. Ostatní členové vyjednávacího týmu, zastupitelé, kandidáti i členové strany se
zdrží vyjádření pro média ohledně činnosti vyjednávacího týmu.

e) Předsedou vyjednávacího týmu je lídr zvolené kandidátky, který je oprávněn k přípravným
jednáním ohledně setkání vyjednávacího týmu se zástupci potenciálních koaličních partnerů.

f) Vyjednávací tým prodiskutuje aktuální strategii jednání. Vlastní jednání o koaliční spolupráci
budou zahájena nejdříve den následující po druhém dni voleb.

g) Návrh koaliční smlouvy, kterou vyjednávací tým vyjednal, předloží tým s podrobným zdůvodněním
a včetně známých personálií krajskému fóru ke schválení v referendu. Volební tým je povinen v
průběhu jednání upozornit ostatní strany jednání na skutečnost, že dohodnutá koaliční smlouva
podléhá schválení KF a do té doby nemůže být závazná.

h) Pokud je návrh koaliční smlouvy s koaličním programem schválen krajským fórem, má znění
koaličního programu přednost před původním volebním programem, který však nepozbývá
platnosti.


### Podmínky pro účast v koalici.

a) Odmítáme koalice s extremistickými stranami a lidmi s korupční minulostí, nebo s možnými
střety zájmů. V koalici nebudeme se stranou či hnutím, které svými projevy popírají nebo
ohrožují principy demokratického právního státu, Listinu základních práv a svobod, nesou
historické dědictví likvidace demokracie v této zemi, šíří nesnášenlivost, odpor či diskriminaci
vůči skupinám lidí - tj. zejména KSČM nebo SPD.

b) Ke koaliční spolupráci budeme přednostně hledat partnery, kteří ctí principy
transparentnosti, participace občanů, potlačování klientelismu a předcházení konfliktu zájmů
a také kde bude většinová shoda našich programových bodů.

c) Členem rady nebude osoba odsouzená ze zločinu nebo z trestného činu spáchaného v
souvislosti s výkonem veřejné funkce.

d) Není přípustné, aby za Piráty nově zvolený uvolněný člen krajského zastupitelstva zastával
další uvolněnou politickou funkci (viz kodex zastupitele) nebo více než jednu další
neuvolněnou funkci.

e) Nominanty Pirátů do výborů a komisí určí klub v dohodě s PKS a odborně příslušným
krajským programovým týmem.

f) Nominanti do dozorčích rad organizací s účastí kraje budou vybráni na základě výběrových
řízení.

g) Doporučíme, aby žádná z vládních stran neměla většinu v Radě kraje.

### Podmínky konstruktivní opoziční práce

a) Pokud nebudeme součástí koalice, chceme získat taková místa ve výborech a komisích,
abychom měli přístup k aktuálním informacím, mohli maximálně prosazovat náš program,
případně také zasáhnout při podezření na pochybné aktivity.

b) Naše opozice bude konstruktivní. Formou připomínek, předkládáním návrhů, prací ve
výborech a komisích, zveřejňováním informací a aktivizací občanské veřejnosti nadále
budeme usilovat o prosazování našeho programu.

c) Demokraticky zvolenou radu budeme respektovat a nebudeme se snažit za každou cenu
vyvolat její pád, protože je pro nás důležitá stabilita kraje.

### Pravidla zastupitelského klubu

a) Klub zastupitelů Pirátů tvoří všichni zvolení zastupitelé na kandidátce České Pirátské strany.
Každý pirátský zastupitel se řídí schváleným kodexem, programem a touto strategií. Klub
usiluje o maximální možnou míru vnitřního konsenzu a jednotu navenek, tedy i při hlasování
na zastupitelstvu.

b) Klub schvaluje rozdělení funkcí a gescí uvnitř klubu podle odborné kompetence, volí a
odvolává svého předsedu a případné místopředsedy.

c) Klub schválí způsob společného plánování priorit, projektového vedení, pravidelného
vyhodnocení a zveřejňování dosahovaných výsledků zastupitelů a dalších funkcionářů a
požadavky na předjednání návrhů v gesčních týmech.

d) Nelze-li rozhodnout podle programu či jiných schválených dokumentů, bude klub nebo
zástupce ve výboru či komisi konzultovat otázku s odbornými garanty Pirátské strany,
krajským předsednictvem, krajským fórem nebo konkrétním místním sdružením, vždy dle
místní příslušnosti či gesce. Stejně tak se tyto orgány mohou s konkrétní záležitostí obrátit na
klub a ten je povinen s nimi věc projednat.

e) Klub bude usilovat o co nejužší kontakt mezi klubem a stranou. Klub bude pravidelně
informovat členskou základnu a krajské fórum o své činnosti a výsledcích.

f) Zápisy z jednání klubu o projednávaných tiscích jsou členům a registrovaným příznivcům
zpravidla přístupná.

